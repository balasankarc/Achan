\chapter{ഒരു ബാക്ക്ബെഞ്ച് വിചാരം}
\obeylines
\noindent
രാസവിജ്ഞാനത്തിന്റെ രഹസ്യം വിതറുന്ന
രാസസൂത്രത്തിലേക്കു കണ്ണും നട്ടിരുന്നൂ ഞാൻ.
ബോർഡിലക്ഷരസംഖ്യാപദങ്ങളാൽ
രാസവാക്യം രചിക്കുമധ്യാപകൻ
സ്ഥൂല വസ്തു ഗുണങ്ങളെസ്സൂക്ഷ്മമായ്
ആലപിക്കുന്ന തന്മാത്രാ സൂത്രങ്ങൾ
എത്ര ഗംഭീരമാണിവയോതുന്നു
തത്ര പിണ്ഡാണ്ഡ ബ്രഹ്മാണ്ഡ സത്യങ്ങൾ 
\begin{center}
"അൽപാക്ഷരം അസന്ദിഗ്ദ്ധം 
സാരവത് വിശ്വതോമുഖം 
അസ്തോഭമനവദ്യം ച 
സൂത്രം സൂത്രവിദോവിദുഃ"
\end{center}
\noindent
നല്ലകുട്ടികൾ മാഷിന്റെ വാക്കുകൾ 
നിത്യസത്യമായാദരാൽ പേറുന്നു.
"ഗുരോരനുഗ്രഹണൈവ പുമാൻ പൂർണ്ണ പ്രശാന്തയേത്" 
ലോലചാമര ലാലസനായിതാ 
ലീലയാ ചാഞ്ഞു പിൻബഞ്ചുകാരനായ് 
കൺതുറന്നൊന്നു സൂക്ഷ്മമായ് നോക്കി ഞാൻ 
കാണ്മതോ ഇതിൽ ജീവരഹസ്യവും? 
പണ്ടു വാനരൻ മുത്തിനെക്കിട്ടീട്ടു 
നക്കി നോക്കിക്കടിച്ചു നോക്കീടിലും 
കണ്ടതില്ലതിൽ രാമന്റെ രൂപത്തെ 
ചണ്ടിയായ് ദൂരെയാഞ്ഞെറിഞ്ഞാനവൻ 
ബന്ധിതങ്ങളായാറ്റങ്ങളേറെയും 
ബന്ധനങ്ങളും വേണ്ടപോലുണ്ടിതിൽ 
ഇല്ലനുരാഗ വായ്പിന്റെ ഭാവങ്ങൾ 
ഇല്ലപ്രേമത്തിനാദ്യക്ഷരങ്ങളും 
ഇല്ലിതിൽ സ്നേഹമന്ദസ്മിതങ്ങളും 
ഇല്ല ജീവിത മോഹഭംഗങ്ങളും 
ഏണനേർമിഴികേണാർന്നു നിൽപതും 
പ്രാണനാഥന്റെ സാന്ത്വനസ്പർശവും 
കാണുവാനേതു സൂത്രം പഠിക്കണം ?
നേടുവാനേതു മാർഗ്ഗേ ചരിക്കണം?
സാറിനെന്തറിയാം ഹാ! രാസസൂത്രത്തിൻ മേലേ 
പാരിലില്ലെന്നോ ഒന്നും ശാശ്വതമായെന്നെന്നും ?
