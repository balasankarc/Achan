\chapter{കുട്ടിത്താരാട്ട്}
\obeylines
\noindent
അമ്മതൻ വാത്സല്യമുത്തേ-ജഗ-
ദംബ തൻ കാരുണ്യ സത്തേ
ഈശ്വരി തന്റെ കനിവേ-പര-
മേശ്വരൻ തന്റെ വരമേ
സൂക്ഷിച്ചു വെച്ചോരമൃതോ-അമ്മ-
ആനന്ദമായിങ്ങു തന്നൂ
കണ്ണുകൾക്കുള്ള കുളിർമ-നല്ല- 
കാതിലെ തേന്മഴഗാനം
ആനന്ദഭൈരവി രാഗം-മൃദു-
ചെമ്പടതാളത്തിൻ മേളം
ആതിരാതൂനിലാവെണ്മ-നല്ലോ-
രാൺ മയിലാടുന്ന ഭംഗി
മാനത്തുമാരിവില്ലെത്തീ-ഇതാ-
മുറ്റത്തു ചെമ്പകം പൂത്തൂ
തുള്ളുന്ന പൈക്കുട്ടിച്ചേലേ-കിളി-
പാറിപ്പറക്കുന്നവാനേ
രാസസൂത്രത്തിൻ ചിമിഴിൽ-രസ-
രാസവിലോലയാം ദേവി
കാർത്തിക ദീപം തെളിഞ്ഞു-പാരി-
ലേവർക്കുമുത്സവമായി
ബാലസരസ്വതി വന്നു-എന്റെ-
മാനസതാരുമുണർന്നൂ
വിനതയ്ക്കു പുത്രൻ ഗരുഢൻ-എന്നും-
വിഷമങ്ങൾ നീക്കിയപോലെ
കുഞ്ഞിന്റെ പുഞ്ചിരി കാൺകെ-മനം-
കുളിർതെന്നലേറ്റതുപോലെ
അഛന്റെ പുന്നാരക്കുട്ടി-എന്നും-
അമ്മയ്ക്കു വാത്സല്യക്കട്ടി
ചാഞ്ചാടിയാടിയുറങ്ങൂ-മോളു-
ബാലസരസ്വതി വാവ വാവോ
