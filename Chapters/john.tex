\chapter{എവിടെ ജോൺ?}
\obeylines
\noindent
എവിടെ ജോൺ?
ഇന്നു കോളേജിലെത്തിയോ? 
എവിടെ ജോൺ? 
സ്വരം താഴ്ത്തിയന്വേഷിച്ചു 
ഇവിടെയില്ലെന്നു ഡിഗ്രിതൻ കുട്ടികൾ 
എവിടെ  ജോൺ?  
ചോദ്യമതുതന്നെ നൽകി ഞാൻ 
ഇവിടെയില്ലെന്നു പീജി തൻ കുട്ടികൾ 
എവിടെ ജോൺ? 
ഓടിയെത്തി ഞാൻ ലാബിലായ് 
ഇവിടെയില്ലെന്നു പൂട്ടും കതകുകൾ 
എവിടെ ജോൺ? 
പരിഭ്രാന്തിയാൽ ചോദിച്ചു 
ഇവിടെ നിന്നിഷ്യു ചെയ്തുപോയല്ലോ 
പതിവു പല്ലവി ലൈബ്രറി കാക്കുവോൻ 
എവിടെ ജോൺ? 
ഓടിക്കാന്റീനിലെത്തിഞാൻ 
ചായ വാങ്ങിക്കഴിച്ചിതാ പോയല്ലോ 
ഭവ്യനായ്‌ത്തന്നെ ചായക്കടക്കാരൻ 
എവിടെ ജോൺ? 
ഓടി ഓടി വലഞ്ഞു ഞാൻ 
എവിടെ ജോൺ? 
തൊണ്ടയിടറി ഞാൻ ചോദിച്ചു 
ഇവിടെയിവിടെയെന്നോതീ മരങ്ങളും 
എവിടെ ജോൺ? 
കണ്ടതില്ലല്ലൊ നിന്നെ ഞാൻ 
ഇവിടെയിവിടെയെന്നോതീ ശലഭങ്ങൾ 
എവിടെ ജോൺ? 
തൊട്ടതില്ലല്ലൊ നിന്നെ ഞാൻ 
ഇവിടെയിവിടെയെന്നോതി മന്ദാനിലൻ 
എവിടെ ജോൺ? 
കേട്ടതില്ലല്ലൊ നിന്നെ ഞാൻ 
ഇവിടെയിവിടെയെന്നോതീ രവങ്ങളും  
എവിടെ ജോൺ? 
നിന്നെ ദർശിച്ചതില്ല ഞാൻ 
ഇവിടെയിവിടെയെന്നോതീ പ്രകാശവും 
എങ്ങുമില്ലാത്ത ജോണിനെത്തന്നെയോ,
എങ്ങുമായുള്ള ജോണിനെത്തന്നെയോ,
ഇങ്ങുതേടിയലഞ്ഞു നടന്നു ഞാൻ?
ആരു ജോൺ? 
ക്രിസ്തുവല്ലവൻ, ഏല്യാവുമല്ലവൻ 
കൃഷ്ണനല്ലവൻ, അല്ലാഹുവല്ലവൻ 
നിത്യസത്യമായ് ഭിന്നരൂപങ്ങളിൽ 
നിത്യശുദ്ധമായ് ഭിന്നമാർഗ്ഗങ്ങളിൽ 
നിത്യനൂതനം മൂന്നുകാലത്തിലും 
സച്ചിദാനദ പൂർണ്ണപ്രകൃതി ജോൺ.
